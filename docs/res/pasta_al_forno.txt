Preparazione

Come fare: Pasta al forno saporita
In una padella facciamo soffriggere mezza cipolla tritata nell’olio di oliva.
Spezzettiamo le salsicce direttamente nella padella e facciamole rosolare.
Ora aggiungiamo la passata di pomodoro, saliamo a piacere e lasciamo cuocere per circa 10 minuti, mescolando di tanto in tanto.
Nel frattempo, appena l’acqua per la pasta inizia a bollire, saliamo e buttiamo i mezzi rigatoni.
Quando il sugo è pronto, spegniamo il fuoco e aggiungiamo la besciamella, mescolando bene.
Scoliamo la pasta a metà cottura e versiamola nella padella col sugo.
Ora uniamo anche la mozzarella a cubetti e il formaggio grattugiato.
Teniamo un po’ di formaggio e mozzarella da parte per la gratinatura finale.
Trasferiamo la pasta in una pirofila e distribuiamo sulla superficie  il resto della mozzarella e del formaggio grattugiato.
Inforniamo e lasciamo cuocere in forno ventilato a 180 °C per circa 25 minuti o in forno statico a 190 °C per lo stesso tempo.
La nostra irresistibile pasta al forno saporita è pronta per essere servita in tavola!
Consigli
Ci sono tante piccole modifiche che possiamo fare alla ricetta di questa pasta saporita al forno per adattarla ai nostri gusti e al contenuto delle nostre dispense. Io ho usato i mezzi rigatoni, ma vanno bene anche altri formati di pasta corta. Al posto della salsiccia, invece, si può usare la pancetta, lo speck o il guanciale.
Per una versione vegetariana possiamo eliminare la salsiccia e sostituirla con un affettato vegetale o con del semplice formaggio.
Al posto della besciamella, se non la gradiamo, si può usare la panna da cucina, magari allungata con un po’ di latte. Si può fare anche solo con il sugo, ma in quel caso abbondiamo in modo da compensare la quantità di condimento, altrimenti sarà difficile fa finire di cuocere la pasta.
Conservazione
La pasta al forno con salsiccia si può conservare in frigo per un paio di giorni, consiglio di lasciarla in teglia e avvolgerla nella pellicola per alimenti. Al momento di servirla, basterà poi scaldarla al microonde per qualche minuto e sarà gustosa come appena sfornata.
Si può anche congelare, in modo da averla sempre pronta al momento del bisogno.